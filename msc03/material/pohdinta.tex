\chapter{Pohdinta}\label{sec:pohdinta}

Verrattain kevytrakenteisena menetelmänä assosiatiivinen ryhmittely
soveltuu eksploratiiviseen data-analyysiin, jossa etsitään aineiston
ennalta tuntemattomia säännönmukaisuuksia ja suuntaviivoja
jatkotutkimuksia varten. Se tarjoaa toimivan vaihtoehdon silloin, kun
täydellinen todennäköisyysmallintaminen on liian raskasta tai vaatii
liikaa ennakkotietämystä. Genomien toiminnallisessa vertailussa
laajamittaisen eksploratiivisen tutkimuksen mahdollisuudet ovat
selvät. Kyseessä on nuori tieteenala, ja lajien väliset yhteydet
tunnetaan geenien toiminnan tasolla huonosti. Genominlaajuinen
aineisto sisältää valtavan määrän tietoa, jonka tutkimuksessa on
perusteltua keskittyä aluksi yleisten piirteiden havainnointiin ja
tutkimuksen suuntaviivojen hahmotteluun. Löydösten merkitys
jatkotutkimusten suuntamiselle voi olla suuri.

\section{Virhelähteiden arviointi}

Uuden menetelmän virhelähteet tunnetaan toistaiseksi huonosti. Työn
tärkeimmät virhelähteet voivat liittyä menetelmän tekniseen
toteutukseen ja tulosten tulkintaan. Virheitä voi aiheutua myös
mm. tutkimusaineiston mittausvirheistä ja virheellisestä vastingeenien
määrittelystä. Virhelähteet hankaloittavat tulosten tulkintaa, mutta
niiden merkitys ei ole tämän tutkimuksen onnistumisen kannalta
ratkaiseva. Muodostettavat hypoteesit on joka tapauksessa
vahvistettava biologisissa tutkimuksissa.

\section{Löydösten merkitys}

Tietyllä tavalla ilmenevien vastingeenien määrä tutkimusaineistossa ei
vielä kerro, onko kyseinen yhteys poikkeuksellinen. Tämän
selvittämiseksi vastingeenejä on verrattava muihin
näytteisiin. Assosiatiivisen menetelmän muodostamien yhteisryhmien
geenipareilla on ortologian lisäksi geenien ilmenemiseen liittyvä
tilastollisesti poikkeuksellinen yhteys.

Samalla tavoin ilmeneviä poikkeuksellisen yleisiä geenipareja löytyi
odotetusti eniten. Tulos osoittaa, että assosiatiivinen ryhmittely
kykenee löytämään säännönmukaisuuksia odotetulla tavalla ja tukee sitä
oletusta, että vastingeenit usein ilmenevät samalla
tavoin. Samankaltainen ilmeneminen on toisaalta tukena sille, että
vastingeenien määrittäminen on tapahtunut oikein. Biologisissa
tutkimuksissa voimakkaasti yhteen kudokseen erikoistuneet geenit on
yleensä kartoitettu muita paremmin. Samalla tavoin ilmenevien
vastingeenien arvo saattaakin biologisen tutkimuksen kannalta olla
pienempi kuin muiden esille tulevien tapausten. Usein kyse on
tiettyihin kudoksiin erikoistuneista geenipareista, jotka voitaisiin
löytää helposti muillakin menetelmillä, esimerkiksi tarkastelemalla
ilmenemisessä esiintyviä korrelaatioita ja karsimalla tasaisesti
ilmenevät geenit pois tutkittavasta aineistosta. Tämä mahdollistaisi
keskittymisen huonommin tunnettujen yhteyksien mallintamiseen. Tässä
tutkimuksessa onnistuttiin myös selvästi yhdessä kudoksessa
samankaltaisesti ilmenevien vastingeeniryhmien tapauksissa
muodostamaan uusia hypoteeseja geenien yhteyksistä lajien sisällä. Eri
tavoin ilmenevät vastingeenit voisivat olla biologisen tutkimuksen
kannalta mielenkiintoisia, mutta niiden määrä on luultavasti
pienempi. Tässä tutkimuksessa nämä saattoivat jäädä havaitsematta
menetelmän voimavarojen kuluessa selvemmin esille tulevien yhteyksien
mallintamiseen.

Assosiatiivinen ryhmittely osoittautui geenien ilmenemisdatan
vertailevassa analyysissa käyttökelpoiseksi menetelmäksi, joka
onnistuu yhdistämään vaihtoehtoisia menetelmiä paremmin kaksi hyvää
ominaisuutta, riippuvuuksien mallintamisen ja helppotulkintaisten
geeniryhmien muodostamisen. Luultavasti menetelmä ei ole erityisen
herkkä aineiston esikäsittelyn ja malliparametrien valinnalle, koska
se kykenee geenien paritiedon avulla etsimään implisiittisesti
aineistojen riippuvuuksien soveltuvan etäisyysmitan. Löydösten nojalla
voitiin muodostaa biologisia tulkintoja ja uusia hypoteeseja geenien
yhteyksistä. Tulokset ovat suuntaa antavia, ja uudet hypoteesit on
varmennettava biologisissa kokeissa ennen lopullisten päätelmien
tekoa.

\section{Lopuksi}

Useampien sukulaislajien geneettinen vertailu voisi tuottaa selkeämmän
kokonaiskuvan geenien yhteyksistä ja evoluution aikana tapahtuneiden
muutosten luonteesta. Esimerkiksi geneettisesti hyvin lähisukuisten
ihmisen ja simpanssin väliltä voisi löytyä mielenkiintoisia
eroja. Muutaman geneettisesti kaukaisemman lajin, kuten seeprakalan ja
banaanikärpäsen vertailu nisäkkäisiin voisi tuoda lisävaloa nisäkkäitä
yhdistävien geneettisten piirteiden selvittämiseen. Geenisekvenssien
voimakkaan eriytymisen johdosta vastingeenien määrittely on
ongelmallista kehityshistoriallisesti kaukaisissa lajeissa. Myös
tutkimusaineistojen yhteismitattomuus voi aiheuttaa vaikeuksia
vertailtaessa lajeja, joilla ei ole juurikaan yhteisiä kudoksia. Usein
voidaan kuitenkin löytää samoihin tehtäviin liittyviä geenejä, joiden
ilmeneminen on samankaltaista. Vastingeenien yhteydet eivät aina ole
suoraviivaisia, ja lajien vertailu geenien toiminnan tasolla on
kiehtova tutkimusalue. Monilla ulkoisesti kovin erilaisilla lajeilla
on hämmästyttävän paljon yhtäläisyyksiä perimän tasolla.







