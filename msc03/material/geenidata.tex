\chapter{Ihmisen ja hiiren vastingeenien tarkastelu}\label{sec:geenidata}

Ihminen ja hiiri eriytyivät yhteisestä kantamuodostaan noin 75
miljoonaa vuotta sitten. Noin 80 prosentilla hiiren geeneistä on
sekvenssihomologian nojalla yksikäsitteinen vastingeeni ihmisen
genomissa, ja ainoastaan yhdellä prosentilla hiiren geeneistä ei ole
tällä hetkellä havaittavaa sekvenssihomologiaa ihmisen geenien kanssa
\cite{Waterston02}. Ihmisen ja hiiren proteiineja koodaavien geenien
määräksi arvioidaan yleisesti noin 30 000, mutta arvioiden
vaihteluväli on melko suuri. Geenien lisäksi perimässä on
lukuisa joukko muita elimistön toiminnan säätelyn kannalta
tarpeellisia osia. 

Lajien geneettisten yhteyksien ansiosta ihmisen geenien toiminnasta
voidaan saada tietoa tutkimalla geenien toimintaa malliorganismeissa
kuten hiiressä. Hiiren käyttöä malliorganismina puoltavat vuosisadan
ajan jatkuneen geneettisen tutkimuksen tuottama tieto, sekä
mahdollisuudet hiiren perimän manipulointiin ja koeolosuhteiden
kontrollointiin. Vastingeenien tutkimista voi käyttää lähtökohtana
lajien vertailulle geneettisellä tasolla.

\section{Vertaileva toiminnallinen genomianalyysi}

Ihmisen elimistön toiminnasta on saatu lisätietoa jo pitkään
tutkimalla fysiologisten systeemien toimintaa
malliorganismeissa. Vertailun ulottaminen geenien toiminnan tasolle
genominlaajuisessa mittakaavaassa on uusi tutkimusalue. Tämä {\it
vertaileva toiminnallinen genomiikka} on erotettava vertailevasta
genomiikasta, jossa vertailu kohdistuu geenien toiminnan sijasta
genomien rakenteisiin (ks. esim. \cite{Waterston02}).

Lajien sisäisillä tarkasteluilla löydettyjen geeniryhmien
toiminnallinen vertailu lajien välillä on ensiaskel geenien toiminnan
vertailevaan tutkimukseen. Toiminnallisesti samankaltaisten geenien
ryhmiä on etsitty sekvenssihomologian perusteella mm. hiivalajeissa
\cite{Gaillardin00}. Sekvenssitiedon ohella vertailuissa on käytetty
ortologisten geenien ilmenemisdataa \cite{Jimenez02}. Pelkän
geenisirudatan perusteella muodostettuja lajien sisäisiä geeniryhmiä
on vertailtu ainakin hiiressä ja hiivassa \cite{Bono02}. Genomisessa
mittakaavassa geenisiruilla tuotettua dataa on käytetty geenien
luokitteluun perustuvissa tutkimuksissa myös yksittäisen lajin eri kantojen
vertailuun bakteereilla ja hiivalla
\cite{Behr99,Kato-Maeda01,Schoolnik02,Townsend03} sekä
taudinaiheuttajan isäntälajissa aiheuttamien infektioiden tutkimiseen
\cite{Diehn01}. 
Vastingeenien ilmenemisdatan tutkimuksessa on löydetty viitteitä
siitä, että lajien säilymiselle tärkeiden vastingeenien ilmenemisessä
tapahtuu evoluution aikana vähemmän eriytymistä kuin muiden
vastingeenien ilmenemisessä \cite{Stuart03}.

Vertailevaa toiminnallista analyysia on tehty geenisekvenssien ja
ilmenemisdatan lisäksi myös muilla genomisilla
datajoukoilla. Esimerkkejä ovat aineenvaihduntaverkostojen analysointi
singulaariarvohajotelmalla \cite{Famili03} ja proteiinien
vuorovaikutusdatan tutkiminen valmiilla visualisointimenetelmillä
\cite{Werner-Washburne02}. Valmiit menetelmäpaketit ovat
helppokäyttöisiä, mutta niiden varjopuolena on usein se, että
menetelmän sovittaminen tutkimusaineistoon jää helposti
puutteelliseksi, ja tulkinnan kannalta oleelliset tekniset
yksityiskohdat saattavat jäädä loppukäyttäjälle epäselviksi.

Mainituissa tutkimuksissa on geenien ilmenemisdatan analysoimisen
osalta turvauduttu tilastollisiin perusmenetelmiin kuten
korrelaatiomittojen käyttöön tai tavanomaisilla ryhmittelymenetelmillä
tuotettujen ryhmien vertailuun. Geenisiruilla tuotettujen laajojen
datajoukkojen vertailevaan analyysiin on kehitelty toistaiseksi vähän
menetelmiä, jotka yhdistävät aineistojen sisältämää tietoa jo
analyysin laskennallisessa vaiheessa. Joitakin menetelmiä on kuitenkin
olemassa. Yleistetyn singulaariarvohajotelman lähtökohtana ovat
geenien ilmenemisdataa sisältävät matriisit $\e_1$ ja $\e_2$. Näissä
on tietoa kahden eri lajin geenien ilmenemisestä yhteisissä
koeasetelmissa.  Matriiseille muodostettavat hajotelmat ovat muotoa
$\e_1 = \u_1 \v_1 \xk^{-1}$ ja $\e_2 = \u_2
\v_2 \xk^{-1}$, missä $\v_1$ ja $\v_2$ ovat diagonaalisia.
Kaksi datajoukkoa voidaan esittää tiivistetyssä esitysmuodossa, kun
niille tehdään kytketty lineaarinen muunnos muunnosmatriisin $\{\xk^{-1}\}$ esittämien kantavektoreiden määrittelemään aliavaruuteen.
Singulaariarvohajotelma on perusteltu tapa kahdelle datajoukolle
yhteisten piirteiden esittämiseksi, ja tuloksille on olemassa myös
biologinen tulkinta. Yleistetty singulaariarvohajotelma paljastaa
solubiologisten prosessien yhteyksiä lajien välillä \cite{Alter03}, ja
menetelmän avulla voidaan luokitella geenejä niihin liittyvien
prosessien mukaisesti.

Biologisten datajoukkojen yhdistämiseksi ja tulkitsemiseksi on
kehitelty myös rakenteeltaan monimutkaisempia malleja
(ks. esim. \cite{Barash02,Hartemink02,Segal03,Troyanskaya03}).
Rakenteellisemmat mallit kuvaavat usein tutkimuskohdetta paremmin kuin
semiparametriset ryhmittelymallit, mutta niiden käyttäminen edellyttää
tavallisesti huolellista sovittamista tutkimusaiheeseen ja runsasta
etukäteistietoa aineistosta. Riippuvuuksia mallintavat
eksploratiiviset ryhmittelymenetelmät tarjoavat näihin verrattuna
keveän ja nopean vaihtoehdon. Ne eivät vaadi ennakkotietoa
aineistosta, ja niitä voidaan käyttää aineiston tutkimisen
ensimmäisenä vaiheena, jossa tavoitteena on aineiston huomionarvoisten
piirteiden havaitseminen ja tarkempien tutkimussuuntien ehdottaminen.

\section{Tutkimuksen tavoitteet}

Tämän työn ensisijaisena tavoitteena on etsiä genominlaajuisesta
ihmisen ja hiiren vastingeenien joukosta sellaisia vastingeenien
ryhmiä, jotka voisivat liittyä biologisten jatkotutkimusten kannalta
mielenkiintoisiin toiminnallisiin eroihin ja yhteyksiin lajien
välillä. Tutkimus laajentaa artikkelin \cite{Su02} tuloksia
vastingeenien ja lajien välisten toiminnallisten yhteyksien
tarkastelun suuntaan.

Yhteistä alkuperää olevilla lajin säilymisen kannalta tärkeillä
vastingeeneillä on usein samankaltaisena säilynyt
ilmenemiskäyttäytyminen, joka heijastelee lajeille yhteisiä
fysiologisia toimintoja (ks. \cite{Stuart03}). Geenien tutkiminen
ryhminä on lajien vertailussa usein mielenkiintoisempaa kuin
yksittäisten geenien vertailu (ks. \cite{Carroll03,Stuart03}). Lajien
toiminnallisiin eroihin ja yhteyksiin liittyvien kiinnostavien
geeniryhmien löytämiseksi laajasta aineistosta tarvitaan kuitenkin
hyvin määriteltyjä tavoitteita. Tässä työssä etsitään sellaisia
vastingeenien ryhmiä, joiden ilmenemiseen liittyvä yhteys on
tilastollisesti poikkeuksellisen yleinen tai harvinainen.

Tutkimuksen toteuttamiseen soveltuva assosiatiivinen
ryhmittelymenetelmä \cite{Sinkkonen03tr} on melko uusi, ja sen
käytännön soveltamisesta on vasta vähän kokemuksia. Tämän työn toisena
tavoitteena on uuden menetelmän toiminnan vertaaminen vaihtoehtoisiin
menetelmiin, ja sen soveltamisessa huomionarvoisten ominaisuuksien
kartoittaminen ja arviointi.

\section{Tutkimusaineisto}

Tässä työssä tarkastellaan julkisesti saatavilla olevaa geenilastuilla
tuotettua geenien ilmenemisdataa \cite{Sandberg00,Su02}. Datajoukko on
edustava otos kahdesta tavanomaista nisäkkään fysiologista tilaa
esittävästä \emph{transkriptomista}, eli lähetti-RNA-molekyylien
kokonaisuudesta. Mittauksia oli saatavilla 46:sta ihmisen ja 45:stä
hiiren kudoksesta tai solulinjasta. Solulinja on soluviljelmä, joka
suotuisissa olosuhteissa jatkaa jakaantumistaan määräämättömän ajan.

\subsection{Esikäsittely}

Esikäsittelyn tavoitteena on tutkimusaineiston muokkaaminen helpommin
käsiteltävään muotoon. Tämän tutkimuksen aineistolle esikäsittelyt on
tehty kuten artikkelissa
\cite{Su02}. Eri kudoksissa tehtyjen mittausten vertailukelpoisuuden
varmistamiseksi ilmenemistasojen keskiarvo skaalattiin jokaisessa
näytteessä arvoon 200. Suurimmat ja pienimmät arvot (2\%) jätettiin
huomiotta normalisointivakiota määritettäessä. Ilmenemistasot on
laskettu Affymetrixin ohjelmistolla, ja ne ovat verrannollisia
lähetti-RNA:n pitoisuuteen tutkittavassa näytteessä. Ilmenemistason
AD=200 on arvioitu merkitsevän noin 3-5 lähetti-RNA-molekyylin
pitoisuutta kussakin tutkimusnäytteen solussa. Useimmissa näytteissä
geenilastuilla oli tehty 2-3 mittausta. Mittausvirheiden vaikutuksen
vähentämiseksi kudoskohtaisista mittauksista laskettiin
keskiarvo. Hyvin pienet arvot (AD<20) merkitsevät joko erittäin
matalaa ilmenemistasoa tai epäluotettavaa mittausta, ja
ilmenemistasoksi asetettiin näissä tapauksissa AD=20.

Luettelo tutkituista kudoksista on annettu liitteessä A. Ensimmäisenä
luetelluissa 21 kudoksessa geenien ilmenemistasojen mittaukset oli
tehty molemmille lajeille. Muiden kudosten osalta mittaustuloksia oli
saatavilla vain toisessa lajissa.

\subsection{Näytteiden karsinta}\label{sec:karsinta}

Esikäsittelyn jälkeen eri näytteissä mitatut ilmenemistasot ovat
vertailukelpoisia. Vain osa geeneistä ilmeni merkittävästi (AD>200
ainakin yhdessä kudoksessa). Ilmenemättömät geenit hidastavat ja
monimutkaistavat laskentaa, ja niiden lisäarvo tälle tutkimukselle on
olematon. Tämän vuoksi ne kannattaa poistaa
aineistosta. Alkuperäisessä aineistossa oli mittauksia 6684 ihmisen ja
hiiren putatiivisesti ortologisen geeniparin
ilmenemisestä. Ilmenemättömien geenien karsinnan jälkeen käytettävissä
oli 4499 geeniparia. Myös tarkasteltavan datajoukon
dimensionaalisuuden pienentäminen nopeuttaisi laskentaa, mutta
toisaalta se voisi kadottaa myös hyödyllistä informaatiota. Tässä
työssä ulottuvuuksien karsintaan ei ollut laskentaresurssien
riittävyyden kannalta tarvetta, joten se jätettiin tekemättä.

\subsection{Normalisointi}

Erilaisten mittausolosuhteiden johdosta eri näytteissä mitattujen
ilmenemistasojen hajonnat eivät välttämättä ole vertailukelpoisia.
Tietoa hajonnan merkityksestä eri näytteissä ei ollut käytettävissä,
joten vertailun helpottamiseksi ilmenemistasojen varianssi
normalisoitiin jokaisessa näytteessä arvoon 1.

\subsection{Etäisyysmitat}

Samankaltaisesti ilmenevillä geeneillä on usein samankaltaisia
tehtäviä tai niihin liittyvät yhteiset säätelymekanismit
(ks. \cite{Ewing00,Tilstone03}). Toisaalta samankaltainen ilmeneminen
voi olla merkkinä geenien tuntemattomista toiminnallisista
yhteyksistä. Geenien ilmenemisprofiilit voidaan esittää pisteinä
data-avaruudessa, jonka koordinaattiakselit vastaavat eri kudoksissa
tehtyjä mittauksia. Ilmenemisprofiilin muodosta voidaan päätellä,
missä olosuhteissa geeni erityisesti ilmenee. Samoissa olosuhteissa
ilmenevillä geeneillä voi olla toiminnallisia yhteyksiä, vaikka niiden
absoluuttisissa ilmenemistasoissa olisi huomattaviakin
eroja. Toisaalta jo pelkkä ero absoluuttisissa ilmenemistasoissa
saattaa olla kiintoisa vastingeenejä vertailtaessa. Samankaltaisesti
ilmenevien geenien etäisyys data-avaruudessa on pienempi kuin eri
tavoin ilmenevien geenien. Jotta datapisteiden etäisyyksiä ja
sijainteja voidaan mielekkäästi vertailla, tarkasteltavaan
data-avaruuteen on määriteltävä tietyt matemaattiset ehdot toteuttava
etäisyysmitta (ks. \cite{Rudin76}). Etäisyysmitta vaikuttaa aineiston
tarkastelussa korostuviin piirteisiin.

Tässä työssä käytetään tavanomaista euklidista etäisyysmittaa, joka
huomioi sekä ilmenemisprofiilien muodon että erot absoluuttisissa
ilmenemistasoissa. Perinteinen euklidinen etäisyysmitta ei välttämättä
painota erilaisia ilmenemisprofiilien piirteitä biologisten
tulkintojen kannalta optimaalisella tavalla, mutta sen käyttö on
yksinkertaista ja johtaa mielekkäiden geeniryhmien löytymiseen.

\section{Datan yleispiirteiden alustava kartoitus}

Aineiston ominaisuuksia tutkitaan usein alustavilla
ryhmittelymenetelmillä (ks. \cite{Ben-Dor99, Eisen98}) ennen
monimutkaisempien mallien muodostamista. Kartoittamisen yhteydessä
aineistosta voidaan löytää jatkoanalyysien kannalta huomionarvoisia
piirteitä, minkä jälkeen erilaisten menetelmien soveltuvuutta kyseisen
datajoukon tutkimiseen on helpompi arvioida.

Tavanomainen ensiaskel laajojen ja korkeaulotteisten datajoukkojen
tutkimisessa on visuaalinen tarkastelu, joka helpottaa suuren
tietoaineiston hahmottamista. Aineiston karkeiden yleispiirteiden
hahmotteluun soveltuvat hyvin sen dimensionaalisuutta pienentävät
menetelmät, jotka pyrkivät säilyttämään mahdollisimman hyvin
tutkimusaineistoon sisältyvän oleellisen informaation. Yleisesti
käytettyjä menetelmiä ovat mm.  pääkomponenttianalyysi ja
itseorganisoituva kartta (ks. esim. \cite{Haykin99}).

\subsection{Erikoistuneet geenit}

Tässä työssä käytetty tutkimusaineisto on peräisin artikkelista
\cite{Su02}, jonka tavoitteena oli geenitiedon louhintamenetelmien
havainnollistaminen ja geenien toiminnan ja säätelyn eksploratiivinen
tutkiminen mm. hierarkkisella ryhmittelyllä. Tutkimuksessa aineiston
havaittiin sisältävän lukuisia vain yhdessä kudoksessa voimakkaasti
ilmenevien geenien ryhmiä. Ihmiseltä löydettiin mm. yksinomaan
kiveksissä, haimassa, maksassa, istukassa ja kateenkorvassa, sekä
hiirellä lisäksi maitorauhasissa, kilpirauhasessa ja sylkirauhasissa
voimakkaasti ilmenevien geenien joukkoja.

Myös tätä työtä varten muodostetuilla itseorganisoituvilla kartoilla
havaittiin useita hiiren ja ihmisen geenien kasaumia alueilla, jotka
vastasivat tiettyyn kudokseen erikoistunutta ilmenemistä. Aineistosta
havaittiin myös sellaisia geenikasaumia, joihin ei liittynyt selvää
kudoskohtaista erikoistumista.

\subsection{Ortologien yhteydet}

Artikkelissa \cite{Su02} ihmisen ja hiiren ortologisten geenien
toimintaa vertailtiin korrelaatiomitalla, joka huomioi
ilmenemisprofiilin muodon, mutta ei eroja absoluuttisessa
ilmenemistasossa. Useimpien ortologien ilmenemisprofiileilla oli selvä
positiivinen korrelaatio (>0.5). Voimakkaimmin korreloivien ortologien
ilmenemisprofiilien visualisointi havainnollisti hiiren ja ihmisen
vastingeenien toiminnallisia samankaltaisuuksia. Lisäksi havaittiin
negatiivisesti korreloivia ortologien ilmenemisprofiileja. Tulosten
nojalla ehdotettiin, että vastingeenit ilmenevät usein ainakin
osittain yhteisin tavoin, ja että eri tavoin ilmenevien vastingeenien
tutkimus voisi tuoda lisätietoa lajien eriytymisessä tapahtuneista
muutoksista. Voimakkaasti korreloivien vastingeenien toiminta oli
usein keskittynyt yhteen kudokseen kuten maksaan, amygdalaan,
kiveksiin, sydämeen, munuaisiin tai pikkuaivoihin.

Tutkimme hiiren ja ihmisen ortologien ilmenemisessä esiintyviä
yhteyksiä alustavasti huomioimalla vain ne kudokset, joiden osalta
mittaukset oli tehty molemmille lajeille. Tällöin sekä ihmisen että
hiiren geenit voitiin esittää samassa 21-ulotteisessa
data-avaruudessa. Keskimäärin ortologien etäisyys oli satunnaisesti
valittuihin geenipareihin verrattuna merkitsevästi pienempi ainakin
sisätulometriikassa (ks. \cite{Kohonen95}) lasketulla
itseorganisoituvalla kartalla.






