\chapter{Biologisen taustan esittely}\label{sec:bioluku}

Tieto ihmisen ja muiden eliöiden rakenteesta ja elintoimintojen
säätelystä sisältyy solujen perimäainekseen DNA:han ja sen sisältämiin
geeneihin. Valtaosa perimäaineksesta sijaitsee solujen sisällä
kromosomeissa, joissa jokaisella geenillä on hyvin määritelty
sijainti. Genominkartoitusprojektien tehtävänä on DNA:n rakenteen
selvittäminen kokonaisuudessaan. Haave on toteutunut jo lukuisten
eliöiden kohdalla, mutta yksittäisten geenien tehtävä on edelleen
usein tuntematon.

Genomien kartoittamisen jälkeisen ajan haasteena on geenien tehtävän
selvittäminen ja lajien välisten yhteyksien tutkimus geenien toiminnan
tasolla. Geenien toiminnan ymmärtämisestä on apua mm. lajien
kehityshistorian tutkimuksessa, sairauksien diagnosoinnissa ja
elimistön toiminnan ymmärtämisessä. Geenien toiminnasta ja yhteyksistä
voidaan saada arvokkaita vihjeitä analysoimalla geenien ilmenemistä
erilaisissa olosuhteissa ja hyödyntämällä aiempien tutkimusten
tuloksena syntyneitä laajoja tietokantoja.

Yhteisestä kehityshistoriallisesta alkuperästä johtuen hyvinkin
erilaisilla eliöillä on runsaasti samankaltaisen rakenteen omaavia
geenejä, jotka liittyvät usein samoihin tehtäviin. Tämän ansiosta
esimerkiksi ihmisen geenien toimintaan liittyvää tietoa voidaan saada
tutkimalla geenien toimintaa malliorganismeissa kuten hiiressä tai
hiivassa.

\section{Geenit ja proteiinisynteesi}

Geenit muodostuvat DNA:sta, joka on nukleotideista muodostuva pitkä
kaksijuosteinen molekyyliketju. Nukleotideja on neljää erilaista
tyyppiä, jotka ovat adeniini (A), tymiini (T), guaniini (G) ja
sytosiini (C). Niiden järjestys määrää geenin sisältämän informaation.
Nukleotidit sitoutuvat DNA:n kaksoisjuosteessa toisiinsa vastakkaisina
pareina siten, että vain parit A-T ja G-C ovat mahdollisia. DNA
muodostuu kahdesta tällä tavoin toisilleen komplementaarisesta
vastinjuosteesta.

Geeneissä oleva tieto vaikuttaa solun toimintaan proteiinien
valmistuksen eli proteiinisynteesin kautta
(ks. kuva~\ref{fig:transcription}). Proteiinit ovat avainasemassa
solunsisäisissä biokemiallisissa prosesseissa, ja niiden määrää ja
laatua säätelemällä DNA ohjaa koko solun toimintaa. Proteiinisynteesi
alkaa DNA:n kopioimisella. DNA:n kaksoiskierre avautuu geenin
alkukohdasta, ja toinen nukleotidijuosteista kopioidaan lähetti-RNA:n
esiasteeksi. Yksijuosteinen lähetti-RNA muodostuu nukleotideista kuten
DNA, mutta siinä tymiinin korvaa urasiili (U).

Aitotumallisilla eliöillä vain osa lähetti-RNA:n sisältämästä
informaatiosta hyödynnetään proteiinin valmistuksessa. Tarpeettomat
osat poistetaan nukleotidiketjusta RNA:n silmukoinnissa. Valmis
lähetti-RNA siirtyy ulos solun tumasta ja kiinnittyy solulimassa
sijaitsevaan ribosomiin, jossa proteiini valmistetaan lähetti-RNA:n
sisältämän informaation perusteella. Ribosomi siirtyy pitkin
lähetti-RNA-juostetta sitä mukaa, kun siirtäjä-RNA tuo paikalle
lähetti-RNA:n määräämiä aminohappoja. Valmis aminohappoketju laskostuu
kolmiulotteiseksi rakenteeksi muodostaen lopullisen proteiinin
\cite{Campbell01}. 

\begin{figure}[p]
\begin{center}
\epsfysize=8cm
\epsffile{pic/trinity.eps} 
\end{center}
\caption{
Proteiinisynteesin periaate. Lajin perimän sisältävä kaksoisjuosteinen
DNA-molekyyli avautuu ja tarpeellinen osa kopioituu
lähetti-RNA-molekyyliksi (mRNA). Tätä kutsutaan DNA:n
transkriptioksi. Translaatiossa muodostetaan lähetti-RNA:n sisältämän
tiedon perusteella aminohappoketju ribosomien ja
siirtäjä-RNA:n (tRNA) avulla. Valmis aminohappoketju laskostuu
kolmiulotteiseksi rakenteeksi muodostaen proteiinin. (Kuva on peräisin
sivulta \texttt{http://faculty.virginia.edu/bio201/Home201.htm})}
\label{fig:transcription}
\end{figure}

\section{Geenien ilmenemisen mittaaminen}

Geeniä vastaavan lähetti-RNA:n pitoisuus eli \textit{ilmenemistaso}
osoittaa geenin aktiivisuuden tutkittavassa näytteessä. Geenit
toimivat eri tavoin elimistön eri osissa, ja tavallisesti vain pieni
osa kaikista geeneistä ilmenee kerrallaan yksittäisessä
näytteessä. Ilmenemistasojen voimakkuudet ja ajoitus ohjaavat
solubiologisia prosesseja geenien toimiessa yhteistyössä
monimutkaisina säätelyverkostoina.

Geenien toiminnan kartoittamiseksi niiden ilmenemistä mitataan
lukuisissa olosuhteissa, kuten erilaisissa kudosympäristöissä tai
aikasarjoina. Näin saadaan selville, minkälaisissa tilanteissa kukin
geeni aktivoituu. Geenisiruanalyysin avulla tietoa saadaan sekä
erilaisten geenien ilmenemisestä yksittäisessä näytteessä että
yksittäisen geenin ilmenemisestä erilaisissa
olosuhteissa. Ilmenemistasojen vertailu muodostaa pohjan laajoille
analyyseille geenien toiminnasta. {\it Geenilastulla} voidaan mitata
tuhansien geenien ilmenemistä samanaikaisesti annetussa
näytteessä. Eri olosuhteissa mitatut yksittäisen geenin ilmenemistasot
muodostavat
\textit{ilmenemisprofiilin} (kuva~\ref{fig:profiili}). Kukin
ilmenemisprofiilin komponentti vastaa geenin ilmenemistasoa yhdessä
mittausolosuhteessa, ja geeni voidaan esittää pisteenä eri
mittausolosuhteita kuvaavassa data-avaruudessa.

\begin{figure}
\begin{center}
\epsfig{file=pic/profiili.epsi,
width=1\textwidth, height=0.3\textwidth}
\caption{
Ilmenemisprofiililla tarkoitetaan geenin ilmenemistasojen
histogrammia. Kukin pylväs vastaa yhtä mittausolosuhdetta, joita
voivat olla esimerkiksi erilaiset kudokset tai eri ajanhetkinä tehdyt
mittaukset. Pylvään korkeus ilmoittaa geenin ilmenemistason kyseisessä
mittauksessa.}
\label{fig:profiili}
\end{center}
\end{figure}

Geenisiruanalyysi on uusi ja käyttökelpoinen väline biologisten
ongelmien ymmärtämisessä kokonaisvaltaisella tavalla. Geenisirut ovat
parhaimmillaan seulontatutkimuksissa, esimerkiksi tuotettaessa uusia
hypoteeseja jatkotutkimusta varten. Keskeiset tulokset on
varmistettava toisilla menetelmillä ennen lopullisten päätelmien
tekoa. Geenisiruanalyysin toteutuksessa on lukuisia vaiheita.

\subsection{Geenilastu}

Lähetti-RNA:n ilmenemistasojen mittaamiseksi näytteestä on kehitelty
erilaisia geenisirumenetelmiä \cite{Lockhart96,Schena95,Velculescu95}.
Affymetrixin kehittämä \emph{geenilastu} \cite{Lockhart96} on yksi
yleisimmin käytetyistä ja luotettavimmista menetelmistä.

\subsubsection{Koettimien valinta ja valmistus}

Lähetti-RNA voi yksijuosteisena sitoutua komplementaariseen
vastinjuosteeseensa. Geenisirumenetelmät hyödyntävät tätä ominaisuutta
lähetti-RNA-molekyylien pitoisuuden mittauksessa. Geenilastulla
kutakin mitattavaa lähetti-RNA-molekyyliä edustaa koetinjoukko, johon
kuuluu tavallisesti 11-20 erilaista mittaukseen käytettävää
nukleotidijuosteiden paria. Jokainen pari sisältää lyhyen mitattavalle
geenille komplementaarisen, noin 25 nukleotidin mittaisen edustavan
vastinjuosteen ja hieman virheellisen kontrollijuosteen. Nämä
\emph{oligonukleotidikoettimet} rakennetaan geenilastulle nukleotidi
kerrallaan sekvenssitietokantojen, kuten GenBankin \cite{Benson00}
sisältämien sekvenssitietojen perusteella.  Kutakin tutkittavaa geeniä
vastaavat oligonukleotidikoettimet valitaan tiettyjen
edustavuuskriteerien ja muodostussääntöjen mukaisesti geenin
lähetti-RNA:n eri osille. Yhdellä geenilastulla voi olla tuhansia
koetinjoukkoja, joista kukin mittaa yhden geenin ilmenemistä
tutkittavassa näytteessä.

\subsubsection{Tutkimusnäytteen käsittely ja hybridisointi}

Tutkimusnäyte on käsiteltävä ennen geenilastumittausten
tekemistä. Tutkittavasta näytteestä eristetyt lähetti-RNA-molekyylit
muunnetaan ensin kaksijuosteisiksi hyödyntämällä molekyylien
sitoutumiskykyä komplementaaristen nukleotidien kanssa. Kaksoisjuoste
avataan värjäysmateriaalin läsnäollessa, jolloin värjäysmolekyylit
sitoutuvat syntyviin RNA-juosteisiin. Värjäysmateriaalina voidaan
käyttää esimerkiksi fluoresoivia molekyylejä. Syntyvät pitkät
RNA-juosteet pilkotaan pienempiin osiin. Menettely vähentää RNA:n
toisiorakenteen eli erilaisten laskosten ja sidosten vaikutusta
tulevissa mittauksissa. Lopulta värjättyjen RNA-palojen seos voidaan
asettaa geenilastulle, jolloin mitattavaa geeniä vastaavien
RNA-molekyylien palaset sitoutuvat lastulla sijaitseviin
komplementaarisiin vastinjuosteisiinsa. Tapahtumaa kutsutaan
\textit{hybridisaatioksi}. On odotettavissa, että mitattavaa geeniä
vastaava RNA sitoutuu todellisiin vastinjuosteisiinsa paremmin kuin
virheellisiin kontrollijuosteisiin. 

Fluoresoivat molekyylit tuottavat valosäteilyä, jonka
kokonaisintensiteetti riippuu fluoresoivien molekyylien määrästä. Mitä
enemmän värjättyjä lähetti-RNA-molekyylejä sitoutuu koetinjoukolle,
sitä suurempi on myös koetinjoukolta mitattava valosäteilyn
intensiteetti. Intensiteettitasoja mittaamalla voidaan siten arvioida
kullekin koettimelle sitoutuneiden RNA-juosteiden määrää (kuva~\ref{fig:lastu}).

\subsubsection{Ilmenemistasojen mittaukset ja esikäsittely}

Hybridisaation jälkeen geenilastusta otetaan värikuva skannerilla,
joka on herkkä fluoresoiville väriaineille ja mittaa tarkasti kaikkien
koettimien intensiteettiarvot. Alustava kuva-analyysi tehdään
tavallisesti Affymetrixin ohjelmistolla (Genechip 3.2), jonka
yksityiskohdat ovat liikesalaisuuksia. Esikäsittelyllä vähennetään
erilaisten biokemiallisten ilmiöiden aiheuttamaa epäoleellista
taustakohinaa ja muokataan data helpommin käsiteltävään
muotoon. Oikeaan vastinjuosteeseen sitoutuneiden molekyylien
intensiteettiä merkitään symbolilla PM ('perfect match') ja
virheellistä kontollijuostetta vastaavaa intensiteettiä symbolilla MM
('mismatch'). Geenikohtainen mittausarvo yksittäisen geenin
lähetti-RNA:n ilmenemiselle saadaan laskemalla kyseistä geeniä
vastaavan koetinjoukon mittaustulosten keskiarvo PM- ja
MM-koettimissa. Mittaustuloksena käytetään näiden logaritmista
suhdetta. Lopullinen geenin ilmenemisen voimakkuutta osoittava arvo
eli {\it ilmenemistaso} ('average difference', AD) on verrannollinen
tarkasteltavan geenin lähetti-RNA:n pitoisuuteen tutkittavassa
näytteessä. Yksittäinen geenilastu voi sisältää koetinjoukkoja
tuhansien geenien ilmenemisen samanaikaista mittaamista varten.

\begin{figure}
\begin{center}
\psfig{file=pic/affyprobe.ps, width=0.9\textwidth, height=0.3\textwidth}
\caption{
Geenien ilmenemisdatan tuottaminen geenilastulla: {\bf (a)} Kutakin
tutkittavaa geeniä vastaa geenilastulle sijoitettu koetinjoukko. {\bf
(b)} Tutkittavaa geeniä vastaavat oligonukleotidikoettimet valitaan
lähetti-RNA:n eri osista. Tavallisesti kutakin geeniä vastaa
geenilastulla 11-20 erilaista noin 25 nukleotidin mittaista
koetintyyppiä ('perfect match'). Jokaisen koettimen parina on hieman
virheellinen kontrollijuoste ('mismatch'). Kun tutkittavasta
näytteestä eristetyt pilkotut ja värjätyt lähetti-RNA-juosteet
asetetaan geenilastulle, ne sitoutuvat RNA-juosteitansa vastaaville
komplementaarisille koettimille. Koettimille ja kontrollijuosteille
sitoutuneiden lähetti-RNA-molekyylien pitoisuuksia verrataan, ja
erilaisia koettimia vastaavista mittaustuloksista lasketaan
keskiarvo. Geenin ilmenemistaso saadaan laskettua tämän avulla
tiettyjen esikäsittelyjen jälkeen. Menettely vähentää huomattavasti
taustakohinan vaikutusta mittaustuloksiin, mikä parantaa mittausten
kvantitatiivista tarkkuutta ja toistettavuutta. Kuva on peräisin
artikkelista \cite{Lipschutz99}.}
\label{fig:lastu}
\end{center}
\end{figure}

\subsubsection{Geenilastun ominaisuuksista}

Geenin eri osista valittavien edustavien vastinjuosteiden ja
kontrollijuosteiden sekä mittausten keskiarvoistamisen ansiosta
geenilastumenetelmällä on joitakin etuja muihin menetelmiin
verrattuna. Geenilastut ovat vähemmän alttiita virheille ja niillä
saadaan näkymään pienempiä muutoksia geenien
ilmenemistasoissa. Geenilastuilla voi kuitenkin mitata vain yhden
näytteen kerrallaan. Tämän seurauksena tutkittavan näytteen ja
kontrollinäytteen vertaaminen on vaikeampaa kuin esimerkiksi
cDNA-menetelmällä, jossa eri näytteisiin liittyvät
lähetti-RNA-molekyylit hybridisoidaan samalle koettimelle. Eri
näytteisiin liittyvät lähetti-RNA-molekyylit voidaan havaita näissä
mittauksissa erilaisten värjäysmateriaalien ansiosta.

Geenilastujen valmistaminen yksittäistä tutkimusta varten on hankalaa
ja kallista, ja tarjolla onkin pääasiassa joukko
standardilastuja. Kaupallisesti valmistettavien geenilastujen monet
yksityiskohdat ovat liikesalaisuuksia, ja tutkijat joutuvat luottamaan
yrityksen julkaiseman informaation käyttökelpoisuuteen. Geenilastuilla
tuotetun ilmenemisdatan suosio on kasvanut muihin geenisirumenetelmiin
verrattuna, mutta toistaiseksi menetelmän korkeat kustannukset ovat
rajoittaneet sen käyttöä.

\subsection{Suhde muihin geenisirumenetelmiin}

Muiden geenisirumenetelmien itsenäinen valmistus on geenilastuihin
verrattuna helpompaa ja huokeampaa. Tällöin geenisiru voidaan myös
paremmin räätälöidä tiettyyn tarkoitukseen. Muut menetelmät eivät
kuitenkaan ole geenilastuun verrattuna yhtä herkkiä havaitsemaan
pieniä ilmenemistasojen vaihteluita, ne ovat alttiimpia virheille ja
niillä tuotettu data on kohinaisempaa.

Eri geenisirumenetelmillä tehtyjen mittausten vertailu tiedeyhteisössä
on hankalaa, koska menettelytavat eivät ole vielä vakiintuneet
yrityksistä \cite{Brazma01} huolimatta.

\subsection{Ilmenemisdatan laatu}

Geenisiruanalyysissä on lukuisia vaiheita, joista kaikki aiheuttavat
dataan kohinaa ja mahdollisia virheitä jo ennen varsinaisen analyysin
aloittamista. Koetinjoukko voi olla huonosti valittu tai
RNA-molekyylien kiinnittyminen geenilastulle epätasaista. Myös
intensiteettitasojen mittaus, kuvankäsittely ja mittaustulosten
esikäsittely voivat lisätä mittaustuloksiin virheitä ja kohinaa.

Usein geenien ilmenemistä analysoitaessa keskitytään niihin kudoksiin,
jotka ilmenevät poikkeavasti. Rajaksi voidaan asettaa esimerkiksi
muihin kudoksiin verrattuna kaksinkertainen ilmenemistaso. Sopivan
rajan määrittely on kuitenkin hankalaa. Joidenkin geenien kohdalla
pienikin ero voi olla merkitsevä, kun taas toisilla geeneillä voimakas
ilmenemistasojen vaihtelu on tavallista, ja merkittävää olisi vasta
moninkertainen ilmenemistasojen ero. Merkitsevyydestä ja geenin
tavanomaisesta käyttäytymisestä saisi kuvan toistokokeilla, jolloin
voitaisiin muodostaa kunnollinen virhemalli mitatulle datalle. Mitä
useampi toisto on käytettävissä sitä paremmin kohinaiset mittaukset
voidaan erotella muista näytteistä. Tutkimusnäytteiden saatavuus voi
kuitenkin olla rajoitettu, ja luotettavien geenisirukokeiden tekeminen
on kallista. Tavallisesti mittauksia tehdäänkin yksittäiseen
näytteeseen liittyen vain muutamia, jolloin virherajat jäävät
suuriksi. Geenilastua pidetään yhtenä luotettavimmista menetelmistä,
ja lastuilla tuotettu data on osoittautunut käyttökelpoiseksi
lukuisissa tutkimuksissa.

Ilmenemisprofiilien tulkinta ei ole suoraviivaista, sillä ensisijaisia
vaikutuksia on usein hankalaa erottaa toissijaisista muutoksista ja
taustakohinasta.  Esikäsittelymenetelmien
(ks. esim. \cite{Quackenbush02}) avulla eri näytteisiin liittyvät
mittaukset pyritään saamaan vertailukelpoisiksi, vähentämään kohinan
vaikutusta ja karsimaan aineistosta tutkimuksen kannalta epäoleellista
tietoa, joka voi hidastaa ja monimutkaistaa analyysia.

\section{Geenien ortologia}

Lajeilla on yhteinen kehityshistoriallinen alkuperä. Evoluution aikana
lajit ovat eriytyneet, ja niiden perimän rakenne on muuttunut. Eri
lajien perimässä on kuitenkin säilynyt yhteisiä piirteitä. Geenien
nukleotidisekvenssien vahva samankaltaisuus voi olla merkki niiden
yhteisestä kehityshistoriallisesta alkuperästä eli geenien {\it
ortologiasta}. Eri lajien geenejä, joilla on yhteinen rakenne ja
alkuperä, kutsutaan {\it vastingeeneiksi}. Niiden tehtävä on usein
säilynyt samankaltaisena, mutta joissakin tapauksissa tehtävät ovat
eriytyneet. Vastingeenejä voidaan etsiä biologisissa tutkimuksissa,
mutta myös laskennallisesti tarkastelemalla kahden lajin geenien
sekvenssihomologiaa eli geenien nukleotidisekvenssien
samankaltaisuutta.

Lajien väliseen geenisekvenssien rinnastukseen on kehitetty erilaisia
laskennallisia menetelmiä \cite{Ma02,Zhang00}. Tässä työssä ihmisen ja
hiiren vastingeenien selvittämiseen käytettiin
HomoloGene-tietokannassa (ks. \cite{Wheeler03}) olevaa tietoa
\textit{putatiivisesti ortologisista}
geenipareista. Rinnastusmenetelmät ovat epäsymmetrisiä; niiden
tuottamien rinnastusten paremmuusjärjestys voi vaihdella riippuen
siitä, kumman lajin geenisekvenssiä käytetään lähtökohtana etsittäessä
sille parhaiten rinnastuvia sekvenssejä toisen lajin
genomista. Putatiiviset ortologit ovat geenipareja, joiden rinnastus
on kyseisille geeneille laskennallisesti paras molemmista lajeista
käsin tarkasteltuna. Satunnaisia yhteyksiä karsivana lisäehtona
rinnastettavilta sekvensseiltä vaaditaan vähintään 100 nukleotidin
onnistunutta rinnastusta.

Varmaa tietoa ortologien kehityshistoriallisista yhteyksistä ei ole
käytettävissä, joten virheellisten geenirinnastusten vaikutusta
tutkimustuloksiin on hankalaa arvioida. Nykyisiä rinnastusmenetelmiä
pidetään kuitenkin luotettavina. 

\section{Hyödynnettävät tietokannat}

Geenitutkimus tuottaa valtavan määrän tietoa geenien rakenteesta,
toiminnasta ja yhteyksistä muihin geeneihin. Jotta tutkimustietoa
voitaisiin hyödyntää tehokkaasti, näiden tietojen järjestäminen on
toteutettava niin, että tietojen nopea hakeminen on
mahdollista. Tarkoituksiin on kehitetty erilaisia tietokantoja, joiden
käyttö geenitutkimuksessa on rutiininomaista. Alla esitellään tässä
tutkimuksessa käytetyt tietokannat.

\paragraph{GenBank.}

GenBank \cite{Benson03} on suuri DNA-sekvenssejä sisältävä tietokanta,
jossa jokaiselle julkisesti saatavilla olevalle, yksittäisten
laboratorioiden tai suurten sekvensointiprojektien kartoittamille
DNA-sekvenssille ja niiden eri versioille on annettu oma tunnuksensa.
GenBank-tunnusten avulla tutkimuksissa voidaan tarvittaessa viitata
tiettyyn sekvenssiin yksikäsitteisesti. Geenit muodostavat vain osan
perimäaineksesta, ja GenBank sisältääkin tietoja myös muista
DNA-sekvensseistä. GenBank on arkistotietokanta, jossa yksittäisestä
sekvenssistä voi olla runsaasti tietoa. Alkuperäinen ilmoittaja
omistaa oikeudet luovuttamiinsa tietoihin, eikä niitä voida muuttaa.
  
\paragraph{RefSeq.}

Yhdysvaltalaisen National Institute for Biotechnology Information
(NCBI)-organisaation 'Reference Sequence'-projekti (ks. \cite{Pruitt03}) on
tuottanut tiivistä ja tutkittua tietoa tällä hetkellä tunnetuista
geeneistä lukuisille organismeille. Tietoa voidaan hyödyntää
esimerkiksi genomien lääketieteellisissä, toiminnallisissa ja
vertailevissa tutkimuksissa. Kuhunkin projektin kirjaamaan geeniin
liittyy geenin DNA-sekvenssiä hyvin edustava viitesekvenssi, joka
johdetaan GenBank-arkiston sisältämistä sekvenssitiedoista.

\paragraph{LocusLink.}

LocusLink-tietokanta (ks. \cite{Pruitt03}) sisältää geenien sijaintitietoja,
ja sen avulla voidaan selvittää annetun geenin täsmällinen paikka
kromosomistossa. Kutakin geeniä vastaa tietokannassa yksikäsitteinen
LocusID-tunnus. LocusLink sisältää myös lukuisan joukon muita
geeneihin liittyviä tietoja, ja tarjoaa sijaintitietoja esimerkiksi
ihmisen ja hiiren geenejä vastaaville viitesekvensseille.

\paragraph{HomoloGene.}

HomoloGene \cite{Wheeler03} on tietokanta, joka sisältää
tietoja eri lajien geneettisistä yhteyksistä. Tietokannan sisältämät
laskennalliset geenirinnastukset on tehty ihmiselle ja hiirelle
käyttämällä 'discontiguous MegaBLAST'-algoritmia
\cite{Zhang00}. Menetelmä etsii kahdesta organismista ne geeniparit,
joiden nukleotidisekvenssit ovat samankaltaisimpia. Sekvenssien
samankaltaisuus määritellään monimutkaisella
pisteytysmenetelmällä. Ihmisen ja hiiren geenien rinnastukset on tehty
RefSeq-tietokannan sisältämien viitesekvenssien nojalla.

\paragraph{EASE.}

Geenien toiminnalliseen tutkimukseen soveltuvien
data-analyysimenetelmien tavanomainen tulos on yksi tai usempia
geenilistoja. Usein on tarpeen selvittää listan geenejä
yhdistävät ominaisuudet ja muodostaa pikainen kokonaiskuva
aineistosta. Tarkoitukseen kehitetty EASE-ohjelmisto
\cite{Hosack03} etsii annetun listan geeneihin liittyviä
tilastollisesti merkityksellisiä teemoja, kuten osallisuutta samoihin
aineenvaihduntareitteihin tai molekulaarisiin funktioihin. Tämän
lisäksi ohjelmisto tarjoaa geenikohtaisen linkityksen muihin
käyttökelpoisiin verkossa toimiviin työvälineisiin ja luo kuvailevia
taulukoita. Ohjelmistosta on olemassa vapaasti käytettävä
vuorovaikutteinen verkkosovellus osoitteessa
\texttt{http://david.niaid.nih.gov/david/}.



