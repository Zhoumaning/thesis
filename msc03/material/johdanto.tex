\chapter{Johdanto}

Useiden organismien kaikkien geenien eli \emph{genomin} rakenteen
kartoittamisen
\cite{Adams00,Aparicio02,elegans98,Goffeau97,Lander01,Waterston02,Tomb97}
jälkeen geenien tehtävän ja toiminnallisten yhteyksien selvittämiseksi
on avautunut uudenlaisia mahdollisuuksia. Vertaileva toiminnallinen
genomiikka tutkii lajien yhteyksiä geenien toiminnan tasolla
genominlaajuisessa mittakaavassa
\cite{Doolittle97,Lander96}. Tulevaisuuden haasteena on geenien
biologisen merkityksen selvittäminen ja uuden tiedon hyödyntäminen
lääketieteellisten ongelmien ratkaisussa.

Helpommin tutkittavien malliorganismien kuten hiiren avulla tehtävä
tutkimus voi auttaa ymmärtämään myös ihmisen geenien
toimintaa. Malliorganismien tutkimuksesta saatava lisätieto on
arvokasta, sillä geenien toiminnan selvittäminen on valtava urakka,
jossa tarvitaan monitieteistä yhteistyötä.

Uusi geenisirutekniikka \cite{Lockhart96,Schena95,Velculescu95}
mahdollistaa jopa kymmenien tuhansien geenien ilmenemistasojen
mittaamisen samanaikaisesti yhdessä näytteessä, kun aiemmin kyettiin
tutkimaan vain muutamaa geeniä kerrallaan. Uudet menetelmät tuottavat
suuria määriä dataa, johon tärkeä tieto geenien toiminnasta kätkeytyy
\cite{Naturegensuppl99_bioinf,Naturefuncgeninsight00_bioinf}. Laajojen
datajoukkojen matemaattisesta mallintamisesta on tullut tärkeä
geenitutkimuksen työväline (ks. \cite{Monni02,Vukmirovic00_bioinf}).

Tutkimusmenetelmien valinnassa on huomioitava käytettävissä olevat
voimavarat. Tavallisesti kannattaa aloittaa laskennallisesti
kevyemmillä ja rakenteeltaan yksinkertaisilla eksploratiivisilla
menetelmillä, jotka eivät vaadi ennakkotietoa
tutkimusaineistosta. Eksploratiivisten menetelmien tavoitteena on
tutkimusaineiston yleisten piirteiden hahmottaminen ja hypoteesien
muodostus myöhemmän tutkimuksen tarpeisiin. Monimutkaisemmat
menetelmät kuvaavat yleensä tutkittavaa ilmiötä paremmin, mutta ovat
laskennallisesti raskaita ja voivat vaatia työlästä sovittamista
tutkimuskohteeseen.

Erilaiset ryhmittelymenetelmät (ks. \cite{Quackenbush01}) ja
riippuvuuksien mallintaminen ovat yleisiä eksploratiivisen tutkimuksen
välineitä. Ryhmittelymenetelmillä voidaan etsiä geeniryhmiä, joiden
geeneillä on yhteisiä piirteitä. Yhteys voi liittyä esimerkiksi
samankaltaiseen toimintaan tai toimintaan osana laajempaa geenejä
yhdistävää verkostoa. Kunkin geeniryhmän biologisesta merkityksestä
voidaan muodostettujen ryhmien avulla tehdä epäsuoria päätelmiä, jos
kyseiseen ryhmään kuuluu myös ennestään tunnettuja ja toiminnaltaan
hyvin kartoitettuja geenejä. Ryhmittelymenetelmien mahdollisuudet
geenien toiminnan tutkimuksessa huomattiin alunperin hiivalla
tehdyissä kokeissa. Tiettyihin aineenvaihduntareitteihin liittyvät
geenit päätyivät samoihin ryhmiin \cite{Chu98,DeRisi97}, minkä
seurauksena ehdotettiin, että ryhmittelyä voitaisiin käyttää geenien
toiminnan ennustamiseen. Geenien toimintaa koskevia hypoteeseja
löydetään ryhmittelyn avulla huomattavasti nopeammin kuin uusia
kytköksiä perinteisillä laboratoriomenetelmillä. Riippuvuuksien
mallintaminen auttaa ymmärtämään tutkimusaineistojen
yhteyksiä. Riippuvuuksia voidaan mallintaa mm.  korrelaatiomitoilla ja
yhteisesiintymämalleilla (ks. esim. \cite{Su02,Sinkkonen03tr}).

Genominlaajuisen ilmenemisdatan vertailevaan tutkimukseen soveltuvia
menetelmiä on kehitelty toistaiseksi vähän. Tämän työn tavoitteena on
etsiä biologisen tutkimuksen kannalta kiinnostavia ihmisen ja hiiren
vastingeenien ryhmiä käyttämällä ryhmittelyyn genominlaajuista
aineistoa vastingeenien ilmenemisestä. Vastingeeneille muodostetaan
nk. assosiatiivinen ryhmittely, joka maksimoi ihmisen ja hiiren
geeniryhmien riippuvuudet Bayesilaisen riippuvuusmitan mielessä. Tällä
tavalla löydetään vastingeenejä, joiden toiminnallinen yhteys on
muuhun aineistoon verrattuna poikkeuksellinen. Assosiatiivinen
ryhmittely \cite{Sinkkonen03tr} on uusi eksploratiivisen
data-analyysin menetelmä, joka soveltuu kahden aineiston
riippuvuuksien mallintamiseen ilman ennakkotietämystä niiden
rakenteesta. Tämän työn toisena tavoitteena on uuden menetelmän
arviointi ja vertaaminen vaihtoehtoisiin menetelmiin.

Assosiatiivinen ryhmittely osoittautui vertailevassa toiminnallisessa
genomianalyysissa käyttökelpoiseksi eksploratiiviseksi
menetelmäksi. Se onnistuu yhdistämään kaksi hyvää ominaisuutta,
helppotulkintaisten ryhmien muodostamisen ja riippuvuuksien
mallintamisen, vaihtoehtoisia menetelmiä paremmin, ja sen muodostamat
ryhmät yleistyvät kuvaamaan myös potentiaalisia uusia
näytteitä. Tutkimuksessa löydettiin mielenkiintoisia vastingeenien
ryhmiä, joille on olemassa biologinen tulkinta. Tämän lisäksi voitiin
muodostaa uusia hypoteeseja geenien yhteyksistä sekä lajien välillä
että niiden sisällä. Löydöksiä voidaan käyttää lähtökohtana
biologisille jatkotutkimuksille.

Työn biologinen tausta, geenien ilmenemisen mittaamiseen käytettävät
menetelmät ja tutkimuksessa tarpeelliset tietokannat esitellään
luvussa~\ref{sec:bioluku}. Luvussa~\ref{sec:geenidata} esitellään
tutkimuksen tavoitteet ja tutkimusaineisto, sekä luodaan katsaus
vertailevan toiminnallisen genomiikan
tutkimusmenetelmiin. Luvussa~\ref{sec:ryhmittely} esitellään
menetelmien ymmärtämisen kannalta oleelliset taustatiedot ja
assosiatiiviselle ryhmittelylle vaihtoehtoiset
menetelmät. Assosiatiivista ryhmittelyä käsittelevässä
luvussa~\ref{sec:ac} esitellään tämän työn ensisijainen
tutkimusmenetelmä. Kokeiden tulokset ja tulosten tulkinnat esitellään
luvussa~\ref{sec:tulokset}. Viimeisessä luvussa~\ref{sec:pohdinta}
työstä tehdään yhteenveto.










